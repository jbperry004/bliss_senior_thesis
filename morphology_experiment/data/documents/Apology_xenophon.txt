Σωκρατους δε ἀξιον μοι δοκει εἰναι μεμνησθαι και ὡς ἐπειδη ἐκληθη εἰς την δικην ἐβουλευσατο περι τε της ἀπολογιας και της τελευτης του βιου
γεγραφασι μεν οὐν περι τουτου και ἀλλοι και παντες ἐτυχον της μεγαληγοριας αὐτου
ᾡ και δηλον ὁτι τῳ ὀντι οὑτως ἐρρηθη ὑπο Σωκρατους
ἀλλʼ ὁτι ἠδη ἑαυτῳ ἡγειτο αἱρετωτερον εἰναι του βιου θανατον τουτο οὐ διεσαφηνισαν
ὡστε ἀφρονεστερα αὐτου φαινεται εἰναι ἡ μεγαληγορια
Ἑρμογενης μεντοι ὁ Ἱππονικου ἑταιρος τε ἠν αὐτῳ και ἐξηγγειλε περι αὐτου τοιαυτα ὡστε πρεπουσαν φαινεσθαι την μεγαληγοριαν αὐτου τῃ διανοιᾳ
ἐκεινος γαρ ἐφη ὁρων αὐτον περι παντων μαλλον διαλεγομενον ἠ περι της δικης εἰπειν
οὐκ ἐχρην μεντοι σκοπειν ὠ Σωκρατες και ὁ τι ἀπολογησῃ
τον δε το μεν πρωτον ἀποκρινασθαι
οὐ γαρ δοκω σοι ἀπολογεισθαι μελετων διαβεβιωκεναι
ἡνπερ νομιζω μελετην εἰναι καλλιστην ἀπολογιας
οὐχ ὁρᾳς τα Ἀθηναιων δικαστηρια ὡς πολλακις μεν οὐδεν ἀδικουντας λογῳ παραχθεντες ἀπεκτειναν πολλακις δε ἀδικουντας ἠ ἐκ του λογου οἰκτισαντες ἠ ἐπιχαριτως εἰποντας ἀπελυσαν
ἀλλα ναι μα Δια φαναι αὐτον και δις ἠδη ἐπιχειρησαντος μου σκοπειν περι της ἀπολογιας ἐναντιουται μοι το δαιμονιον
θαυμαστα λεγεις τον δʼ αὐ ἀποκρινασθαι
ἠ θαυμαστον νομιζεις εἰ και τῳ θεῳ δοκει ἐμε βελτιον εἰναι ἠδη τελευταν
οὐκ οἰσθα ὁτι μεχρι μεν τουδε οὐδενι ἀνθρωπων ὑφειμην ἀν βελτιον ἐμου βεβιωκεναι
ὁπερ γαρ ἡδιστον ἐστιν ᾐδειν ὁσιως μοι και δικαιως ἁπαντα τον βιον βεβιωμενον
ὡστε ἰσχυρως ἀγαμενος ἐμαυτον ταὐτα ηὑρισκον και τους ἐμοι συγγιγνομενους γιγνωσκοντας περι ἐμου
νυν δε εἰ ἐτι προβησεται ἡ ἡλικια οἰδʼ ὁτι ἀναγκη ἐσται τα του γηρως ἐπιτελεισθαι και ὁραν τε χειρον και ἀκουειν ἡττον και δυσμαθεστερον εἰναι και ὡν ἐμαθον ἐπιλησμονεστερον
ἀν δε αἰσθανωμαι χειρων γιγνομενος και καταμεμφωμαι ἐμαυτον πως ἀν εἰπειν ἐγω ἐτι ἀν ἡδεως βιοτευοιμι
ἰσως δε τοι φαναι αὐτον και ὁ θεος διʼ εὐμενειαν προξενει μοι οὐ μονον το ἐν καιρῳ της ἡλικιας καταλυσαι τον βιον ἀλλα και το ᾑ ῥᾳστα
ἀν γαρ νυν κατακριθῃ μου δηλον ὁτι ἐξεσται μοι τῃ τελευτῃ χρησθαι ἡ ῥᾳστη μεν ὑπο των τουτου ἐπιμεληθεντων κεκριται ἀπραγμονεστατη δε τοις φιλοις πλειστον δε ποθον ἐμποιουσα των τελευτωντων
ὁταν γαρ ἀσχημον μεν μηδεν μηδε δυσχερες ἐν ταις γνωμαις των παροντων καταλειπηται τις ὑγιες δε το σωμα ἐχων και την ψυχην δυναμενην φιλοφρονεισθαι ἀπομαραινηται πως οὐκ ἀναγκη τουτον ποθεινον εἰναι
ὀρθως δε οἱ θεοι τοτε μου ἠναντιουντο φαναι αὐτον τῃ του λογου ἐπισκεψει ὁτε ἐδοκει ἡμιν ζητητεα εἰναι ἐκ παντος τροπου τα ἀποφευκτικα
εἰ γαρ τουτο διεπραξαμην δηλον ὁτι ἡτοιμασαμην ἀν ἀντι του ἠδη ληξαι του βιου ἠ νοσοις ἀλγυνομενος τελευτησαι ἠ γηρᾳ εἰς ὁ παντα τα χαλεπα συρρει και μαλα ἐρημα των εὐφροσυνων
μα Διʼ εἰπειν αὐτον ὠ Ἑρμογενες ἐγω ταυτα οὐδε προθυμησομαι ἀλλʼ ὁσων νομιζω τετυχηκεναι καλων και παρα θεων και παρʼ ἀνθρωπων και ἡν ἐγω δοξαν ἐχω περι ἐμαυτου ταυτην ἀναφαινων εἰ βαρυνω τους δικαστας αἱρησομαι τελευταν μαλλον ἠ ἀνελευθερως το ζην ἐτι προσαιτων κερδαναι τον πολυ χειρω βιον ἀντι θανατου
οὑτως δε γνοντα αὐτον ἐφη ἐπειδη κατηγορησαν αὐτου οἱ ἀντιδικοι ὡς οὑς μεν ἡ πολις νομιζει θεους οὐ νομιζοι ἑτερα δε καινα δαιμονια εἰσφεροι και τους νεους διαφθειροι παρελθοντα εἰπειν
ἀλλʼ ἐγω ὠ ἀνδρες τουτο μεν πρωτον θαυμαζω Μελητου ὁτῳ ποτε γνους λεγει ὡς ἐγω οὑς ἡ πολις νομιζει θεους οὐ νομιζω
ἐπει θυοντα γε με ἐν ταις κοιναις ἑορταις και ἐπι των δημοσιων βωμων και οἱ ἀλλοι οἱ παρατυγχανοντες ἑωρων και αὐτος Μελητος εἰ ἐβουλετο
καινα γε μην δαιμονια πως ἀν ἐγω εἰσφεροιμι λεγων ὁτι θεου μοι φωνη φαινεται σημαινουσα ὁ τι χρη ποιειν
και γαρ οἱ φθογγοις οἰωνων και οἱ φημαις ἀνθρωπων χρωμενοι φωναις δηπου τεκμαιρονται
βροντας δε ἀμφιλεξει τις ἠ μη φωνειν ἠ μη μεγιστον οἰωνιστηριον εἰναι
ἡ δε Πυθοι ἐν τῳ τριποδι ἱερεια οὐ και αὐτη φωνῃ τα παρα του θεου διαγγελλει
ἀλλα μεντοι και το προειδεναι γε τον θεον το μελλον και το προσημαινειν ᾡ βουλεται και τουτο ὡσπερ ἐγω φημι οὑτω παντες και λεγουσι και νομιζουσιν
ἀλλʼ οἱ μεν οἰωνους τε και φημας και συμβολους τε και μαντεις ὀνομαζουσι τους προσημαινοντας εἰναι ἐγω δε τουτο δαιμονιον καλω και οἰμαι οὑτως ὀνομαζων και ἀληθεστερα και ὁσιωτερα λεγειν των τοις ὀρνισιν ἀνατιθεντων την των θεων δυναμιν
ὡς γε μην οὐ ψευδομαι κατα του θεου και τουτʼ ἐχω τεκμηριον
και γαρ των φιλων πολλοις δη ἐξαγγειλας τα του θεου συμβουλευματα οὐδεπωποτε ψευσαμενος ἐφανην
ἐπει δε ταυτα ἀκουοντες οἱ δικασται ἐθορυβουν οἱ μεν ἀπιστουντες τοις λεγομενοις οἱ δε και φθονουντες εἰ και παρα θεων μειζονων ἠ αὐτοι τυγχανοι παλιν εἰπειν τον Σωκρατην
ἀγε δη ἀκουσατε και ἀλλα ἱνα ἐτι μαλλον οἱ βουλομενοι ὑμων ἀπιστωσι τῳ ἐμε τετιμησθαι ὑπο δαιμονων
Χαιρεφωντος γαρ ποτε ἐπερωτωντος ἐν Δελφοις περι ἐμου πολλων παροντων ἀνειλεν ὁ Ἀπολλων μηδενα εἰναι ἀνθρωπων ἐμου μητε ἐλευθεριωτερον μητε δικαιοτερον μητε σωφρονεστερον
ὡς δʼ αὐ ταυτʼ ἀκουσαντες οἱ δικασται ἐτι μαλλον εἰκοτως ἐθορυβουν αὐθις εἰπειν τον Σωκρατην
ἀλλα μειζω μεν ὠ ἀνδρες εἰπεν ὁ θεος ἐν χρησμοις περι Λυκουργου του Λακεδαιμονιοις νομοθετησαντος ἠ περι ἐμου
λεγεται γαρ εἰς τον ναον εἰσιοντα προσειπειν αὐτον
φροντιζω ποτερα θεον σε εἰπω ἠ ἀνθρωπον
ἐμε δε θεῳ μεν οὐκ εἰκασεν ἀνθρωπων δε πολλῳ προεκρινεν ὑπερφερειν
ὁμως δε ὑμεις μηδε ταυτʼ εἰκῃ πιστευσητε τῳ θεῳ ἀλλα καθʼ ἑν ἑκαστον ἐπισκοπειτε ὡν εἰπεν ὁ θεος
τινα μεν γαρ ἐπιστασθε ἡττον ἐμου δουλευοντα ταις του σωματος ἐπιθυμιαις
τινα δε ἀνθρωπων ἐλευθεριωτερον ὁς παρʼ οὐδενος οὐτε δωρα οὐτε μισθον δεχομαι
δικαιοτερον δε τινα ἀν εἰκοτως νομισαιτε του προς τα παροντα συνηρμοσμενου ὡς των ἀλλοτριων μηδενος προσδεισθαι
σοφον δε πως οὐκ ἀν τις εἰκοτως ἀνδρα φησειεν εἰναι ὁς ἐξ ὁτουπερ ξυνιεναι τα λεγομενα ἠρξαμην οὐπωποτε διελειπον και ζητων και μανθανων ὁ τι ἐδυναμην ἀγαθον
ὡς δε οὐ ματην ἐπονουν οὐ δοκει ὑμιν και ταδε τεκμηρια εἰναι το πολλους μεν πολιτας των ἀρετης ἐφιεμενων πολλους δε ξενων ἐκ παντων προαιρεισθαι ἐμοι ξυνειναι
ἐκεινου δε τι φησομεν αἰτιον εἰναι του παντας εἰδεναι ὁτι ἐγω ἡκιστʼ ἀν ἐχοιμι χρηματα ἀντιδιδοναι ὁμως πολλους ἐπιθυμειν ἐμοι τι δωρεισθαι
το δʼ ἐμε μεν μηδʼ ὑφʼ ἑνος ἀπαιτεισθαι εὐεργεσιας ἐμοι δε πολλους ὁμολογειν χαριτας ὀφειλειν
το δʼ ἐν τῃ πολιορκιᾳ τους μεν ἀλλους οἰκτιρειν ἑαυτους ἐμε δε μηδεν ἀπορωτερον διαγειν ἠ ὁτε τα μαλιστα ἡ πολις ηὐδαιμονει
το δε τους ἀλλους μεν τας εὐπαθειας ἐκ της ἀγορας πολυτελεις ποριζεσθαι ἐμε δε ἐκ της ψυχης ἀνευ δαπανης ἡδιους ἐκεινων μηχανασθαι
εἰ γε μην ὁσα εἰρηκα περι ἐμαυτου μηδεις δυναιτʼ ἀν ἐξελεγξαι με ὡς ψευδομαι πως οὐκ ἀν ἠδη δικαιως και ὑπο θεων και ὑπʼ ἀνθρωπων ἐπαινοιμην
ἀλλʼ ὁμως συ με φῃς ὠ Μελητε τοιαυτα ἐπιτηδευοντα τους νεους διαφθειρειν
καιτοι ἐπισταμεθα μεν δηπου τινες εἰσι νεων διαφθοραι
συ δε εἰπε εἰ τινα οἰσθα ὑπʼ ἐμου γεγενημενον ἠ ἐξ εὐσεβους ἀνοσιον ἠ ἐκ σωφρονος ὑβριστην ἠ ἐξ εὐδιαιτου πολυδαπανον ἠ ἐκ μετριοποτου οἰνοφλυγα ἠ ἐκ φιλοπονου μαλακον ἠ ἀλλης πονηρας ἡδονης ἡττημενον
ἀλλα ναι μα Διʼ ἐφη ὁ Μελητος ἐκεινους οἰδα οὑς συ πεπεικας σοι πειθεσθαι μαλλον ἠ τοις γειναμενοις
ὁμολογω φαναι τον Σωκρατην περι γε παιδειας
περι δε ὑγιειας τοις ἰατροις μαλλον οἱ ἀνθρωποι πειθονται ἠ τοις γονευσι
και ἐν ταις ἐκκλησιαις γε παντες δηπου οἱ Ἀθηναιοι τοις φρονιμωτατα λεγουσι πειθονται μαλλον ἠ τοις προσηκουσιν
οὐ γαρ δη και στρατηγους αἱρεισθε και προ πατερων και προ ἀδελφων και ναι μα Δια γε ὑμεις προ ὑμων αὐτων οὑς ἀν ἡγησθε περι των πολεμικων φρονιμωτατους εἰναι
οὑτω γαρ φαναι τον Μελητον ὠ Σωκρατες και συμφερει και νομιζεται
οὐκουν εἰπειν τον Σωκρατην θαυμαστον και τουτο σοι δοκει εἰναι το ἐν μεν ταις ἀλλαις πραξεσι μη μονον ἰσομοιριας τυγχανειν τους κρατιστους ἀλλα και προτετιμησθαι ἐμε δε ὁτι περι του μεγιστου ἀγαθου ἀνθρωποις περι παιδειας βελτιστος εἰναι ὑπο τινων προκρινομαι τουτου ἑνεκα θανατου ὑπο σου διωκεσθαι
ἐρρηθη μεν δηλον ὁτι τουτων πλειω ὑπο τε αὐτου και των συναγορευοντων φιλων αὐτῳ
ἀλλʼ ἐγω οὐ τα παντα εἰπειν τα ἐκ της δικης ἐσπουδασα ἀλλʼ ἠρκεσε μοι δηλωσαι ὁτι Σωκρατης το μεν μητε περι θεους ἀσεβησαι μητε περι ἀνθρωπους ἀδικος φανηναι περι παντος ἐποιειτο
το δε μη ἀποθανειν οὐκ ᾠετο λιπαρητεον εἰναι ἀλλα και καιρον ἠδη ἐνομιζεν ἑαυτῳ τελευταν
ὁτι δε οὑτως ἐγιγνωσκε καταδηλοτερον ἐγενετο ἐπειδη και ἡ δικη κατεψηφισθη
πρωτον μεν γαρ κελευομενος ὑποτιμασθαι οὐτε αὐτος ὑπετιμησατο οὐτε τους φιλους εἰασεν ἀλλα και ἐλεγεν ὁτι το ὑποτιμασθαι ὁμολογουντος εἰη ἀδικειν
ἐπειτα των ἑταιρων ἐκκλεψαι βουλομενων αὐτον οὐκ ἐφειπετο ἀλλα και ἐπισκωψαι ἐδοκει ἐρομενος εἰ που εἰδειεν τι χωριον ἐξω της Ἀττικης ἐνθα οὐ προσβατον θανατῳ
ὡς δε τελος εἰχεν ἡ δικη εἰπειν αὐτον
ἀλλʼ ὠ ἀνδρες τους μεν διδασκοντας τους μαρτυρας ὡς χρη ἐπιορκουντας καταψευδομαρτυρειν ἐμου και τους πειθομενους τουτοις ἀναγκη ἐστι πολλην ἑαυτοις συνειδεναι ἀσεβειαν και ἀδικιαν
ἐμοι δε τι προσηκει νυν μειον φρονειν ἠ πριν κατακριθηναι μηδεν ἐλεγχθεντι ὡς πεποιηκα τι ὡν ἐγραψαντο με
οὐδε γαρ ἐγωγε ἀντι Διος και Ἡρας και των συν τουτοις θεων οὐτε θυων τισι καινοις δαιμοσιν οὐτε ὀμνυς οὐτε νομιζων ἀλλους θεους ἀναπεφηνα
τους γε μην νεους πως ἀν διαφθειροιμι καρτεριαν και εὐτελειαν προσεθιζων
ἐφʼ οἱς γε μην ἐργοις κειται θανατος ἡ ζημια ἱεροσυλιᾳ τοιχωρυχιᾳ ἀνδραποδισει πολεως προδοσιᾳ οὐδʼ αὐτοι οἱ ἀντιδικοι τουτων πραξαι τι κατʼ ἐμου φασιν
ὡστε θαυμαστον ἐμοιγε δοκει εἰναι ὁπως ποτε ἐφανη ὑμιν του θανατου ἐργον ἀξιον ἐμοι εἰργασμενον
ἀλλʼ οὐδε μεντοι ὁτι ἀδικως ἀποθνῃσκω δια τουτο μειον φρονητεον
οὐ γαρ ἐμοι ἀλλα τοις καταγνουσι τουτο αἰσχρον ἐστι
παραμυθειται δʼ ἐτι με και Παλαμηδης ὁ παραπλησιως ἐμοι τελευτησας
ἐτι γαρ και νυν πολυ καλλιους ὑμνους παρεχεται Ὀδυσσεως του ἀδικως ἀποκτειναντος αὐτον
οἰδʼ ὁτι και ἐμοι μαρτυρησεται ὑπο τε του ἐπιοντος και ὑπο του παρεληλυθοτος χρονου ὁτι ἠδικησα μεν οὐδενα πωποτε οὐδε πονηροτερον ἐποιησα εὐηργετουν δε τους ἐμοι διαλεγομενους προικα διδασκων ὁ τι ἐδυναμην ἀγαθον
εἰπων δε ταυτα μαλα ὁμολογουμενως δη τοις εἰρημενοις ἀπῃει και ὀμμασι και σχηματι και βαδισματι φαιδρος
ὡς δε ᾐσθετο ἀρα τους παρεπομενους δακρυοντας τι τουτο
οὐ γαρ παλαι ἰστε ὁτι ἐξ ὁτουπερ ἐγενομην κατεψηφισμενος ἠν μου ὑπο της φυσεως ὁ θανατος
ἀλλα μεντοι εἰ μεν ἀγαθων ἐπιρρεοντων προαπολλυμαι δηλον ὁτι ἐμοι και τοις ἐμοις εὐνοις λυπητεον
εἰ δε χαλεπων προσδοκωμενων καταλυω τον βιον ἐγω μεν οἰμαι ὡς εὐπραγουντος ἐμου πασιν ὑμιν εὐθυμητεον εἰναι
παρων δε τις Ἀπολλοδωρος ἐπιθυμητης μεν ὠν ἰσχυρως αὐτου ἀλλως δʼ εὐηθης εἰπεν ἀρα
ἀλλα τουτο ἐγωγε ὠ Σωκρατες χαλεπωτατα φερω ὁτι ὁρω σε ἀδικως ἀποθνῃσκοντα
τον δε λεγεται καταψησαντα αὐτου την κεφαλην εἰπειν
συ δε ὠ φιλτατε Ἀπολλοδωρε μαλλον ἐβουλου με ὁραν δικαιως ἠ ἀδικως ἀποθνῃσκοντα
λεγεται δε και Ἀνυτον παριοντα ἰδων εἰπειν
ἀλλʼ ὁ μεν ἀνηρ ὁδε κυδρος ὡς μεγα τι και καλον διαπεπραγμενος εἰ ἀπεκτονε με ὁτι αὐτον των μεγιστων ὑπο της πολεως ὁρων ἀξιουμενον οὐκ ἐφην χρηναι τον υἱον περι βυρσας παιδευειν
ὡς μοχθηρος οὑτος ἐφη ὁς οὐκ ἐοικεν εἰδεναι ὁτι ὁποτερος ἡμων και συμφορωτερα και καλλιω εἰς τον ἀει χρονον διαπεπρακται οὑτος ἐστι και ὁ νικων
ἀλλα μεντοι φαναι αὐτον ἀνεθηκε μεν και Ὁμηρος ἐστιν οἱς των ἐν καταλυσει του βιου προγιγνωσκειν τα μελλοντα βουλομαι δε και ἐγω χρησμῳδησαι τι
συνεγενομην γαρ ποτε βραχεα τῳ Ἀνυτου υἱῳ και ἐδοξε μοι οὐκ ἀρρωστος την ψυχην εἰναι
ὡστε φημι αὐτον ἐπι τῃ δουλοπρεπει διατριβῃ ἡν ὁ πατηρ αὐτῳ παρεσκευακεν οὐ διαμενειν
δια δε το μηδενα ἐχειν σπουδαιον ἐπιμελητην προσπεσεισθαι τινι αἰσχρᾳ ἐπιθυμιᾳ και προβησεσθαι μεντοι πορρω μοχθηριας
ταυτα δʼ εἰπων οὐκ ἐψευσατο ἀλλʼ ὁ νεανισκος ἡσθεις οἰνῳ οὐτε νυκτος οὐτε ἡμερας ἐπαυετο πινων και τελος οὐτε τῃ ἑαυτου πολει οὐτε τοις φιλοις οὐτε αὑτῳ ἀξιος οὐδενος ἐγενετο
Ἀνυτος μεν δη δια την του υἱου πονηραν παιδειαν και δια την αὑτου ἀγνωμοσυνην ἐτι και τετελευτηκως τυγχανει κακοδοξιας
Σωκρατης δε δια το μεγαλυνειν ἑαυτον ἐν τῳ δικαστηριῳ φθονον ἐπαγομενος μαλλον καταψηφισασθαι ἑαυτου ἐποιησε τους δικαστας
ἐμοι μεν οὐν δοκει θεοφιλους μοιρας τετυχηκεναι
του μεν γαρ βιου το χαλεπωτατον ἀπελιπε των δε θανατων του ῥᾳστου ἐτυχεν
ἐπεδειξατο δε της ψυχης την ῥωμην
ἐπει γαρ ἐγνω του ἐτι ζην το τεθναναι αὐτῳ κρειττον εἰναι ὡσπερ οὐδε προς τἀλλα τἀγαθα προσαντης ἠν οὐδε προς τον θανατον ἐμαλακισατο ἀλλʼ ἱλαρως και προσεδεχετο αὐτον και ἐπετελεσατο
ἐγω μεν δη κατανοων του ἀνδρος την τε σοφιαν και την γενναιοτητα οὐτε μη μεμνησθαι δυναμαι αὐτου οὐτε μεμνημενος μη οὐκ ἐπαινειν
εἰ δε τις των ἀρετης ἐφιεμενων ὠφελιμωτερῳ τινι Σωκρατους συνεγενετο ἐκεινον ἐγω τον ἀνδρα ἀξιομακαριστοτατον νομιζω
